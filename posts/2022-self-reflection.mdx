---
title: Саморефлекция от 2022
date: Jan 1 2023
author: Pavel Seraphimov
---
Автор: Павел Серафимов

През 2022 г. разбрах за себе си, че спорните и противоречиви теми са част от човешката природа, те ни правят това, което сме, и могат да бъдат нашата представа за доброто и лошото, справедливото и несправедливото, наказуемото и поощряваното. Затова е важно както колко добри аргументи имаме, така и колко добре можем да изслушваме хората, с които комуникираме. На мен това в някои случаи ми е било трудно, което възприемам като грешка. 

Тази година проведох дебати, дискусии и също спорове с приятели и роднини. В някои ситуации успях да рефлектирам върху грешките, които допусках, в други откривах нова информация, а в трети получавах главоболие и се палех прекалено много когато нещо е несъвместимо с нещата, в които вярвам аз. В четвърти, може и да съм убедил някой да си провери информацията още веднъж. Прав или не, това, което разбрах, е че трябва бъдем една идея по-самокритични. Да си записваме когато грешим, за да се стараем да го правим по-рядко с всяка една изминала година. Както поправяме децата, когато знаем, че грешат, така и трябва да поправяме възрастните и самите себе си. 

Филмът "Моралът е доброто" ме подбуди самостоятелно да търся отговори на някои въпроси, които изникнаха у мен, като например: "Какъв е моралът в това, да оправдаваш едно неморално деяние с някакво друго, другаде от други хора?", или "Колко е морално да отричаш ценностите на други хора, общества или народи, или да отричаш правото на хора и нации да се самоопределят?". Това показва нашето отношение към другите, различните, чуждите. 

Разбрах, че "Ще проверя по-обстойно и можем да дискутираме отново." е винаги добър начин временно да паузираш една тема. Забелязах, че добрите аргументи и данни винаги тежат повече от популизма и това става ясно в продуктивна и равнопоставена среда, но не и в обвинителна такава. Разбрах и че е важно да се научим да следим онлайн източниците и личностите, които знаят как да използват съществуващите средства и да извършват качествена проверка на информацията, която разпространяват, а не просто да папагалстват собствените си пристрастия без проверка или дори по-лошо - създават автоматизирани мрежи за разпространение на лошо съдържание. Важно е да търсим авторите на съдържанието, което четем. Също така да се информираме за начините, по които онлайн алгоритмите понякога могат да допринесат за разпространението на дезинформация. Като бъдем по-внимателни и критични към безплатното и отворено съдържание, което е навсякъде около нас, можем да помогнем за създаването на по-информирана и основана на истината онлайн среда. Разбрах и че съдебната система и правото са най-близкото нещо до истината, което сме създали като общество, независимо дали вярваме в това и дали тя работи във всеки случай.

Тази година бих препоръчал 2 много стойностни книги, които ми дадоха нов поглед върху някои съвременни проблеми:
1) Corruptible by Brian Klaas
2) "Защо наказваме" на Мирослава Манолова (теоритична книга за българското наказателно право)
