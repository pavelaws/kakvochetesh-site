---
title: Деликатните дрехи се перат отделно
date: Jan 4 2023
author: Pavel Seraphimov
---
Написано от: Павел Серафимов

Чрез метафори ще опитам да обясня една концепция, която е силно противоречива и в същото време доста интересна. Повечето хора, включително и аз, когато чуят думата "цензора", почти инстиктивно я асоциират с медийната свобода и [свободата на словото](https://www.bghelsinki.org/bg/themes/svoboda-na-izrazjavane), и знаят, че тя е нещо изключително вредно за обществото. Въпросът кое не е цензура и кое може да наложи използването ѝ? Ще се опитам да дам такива примери и какви са алтернативите на цензурата, с които съм запознат аз. Критиката е добре дошла.

Изразявал съм мнението си за определени български интернет сайтове и съм получавал критика и недоверие дали аз конкретно определям кой сайт трябва да бъде блокиран или не. Аз съм с ясното съзнание, че някои хора са скептични към всякакви мерки, дори и към червения флаг на плажа, независимо, че той има забранителен характен с цел безопасност (има "Наредбата за водното спасяване"). Други просто изпитват недоверие към прилагане ѝ и имат своите добри аргументи. Струва ми се обаче, че истинският и далеч по-дълбок въпрос е "Кой може да извършва цензура и как се определя това?".

Конституцията и законодателството в общия случай служат, за да гарантират свободата на словото. Изключения са например Китай, Северна Корея, Куба, Саудитска Арабия и Иран. В повечето други държави свободата на словото и медиите са конституирани, включително и в Русия, и се гарантира чрез определен вид регулация. Метафора, която ми се струва подходяща, е че както деликатните дрехи се перат отделно, така и в тези държави съществуват закони, наредби, местни и международни актове, които надграждат по отношение на определен тип съдържание, което е опасно да бъде "прано" заедно с останалото съдържание. Разбира се подобни законодателни мерки или нормативни актове могат да бъдат и вредни. Примери за това [многобройни](https://rsf.org/en/news?tags%5B%5D=434) в държави, където медийната критика към правителството не е приета добре. Тук въпросът е обвързан с държавния контрол върху медиите и с лостовете, с които разполага той. Въпрос на интерпретация е, но под "деликатни дрехи" разбирам "онлайн медии", а под "се перат" - "се регулират".

Друга метафора защо някои видове регулации на медиите са необходими може да бъде, че медиите са като силов инструмент. Точно както един чук може да направи една конструкция по здрава или пък да я разбие, така и медиите могат да информират или да заблуждават в зависимост от това как се ползват. В подобни случаи се прилага регулация, без която би имало обществен риск от различни видове вреди. Например, в живите науки и банкирането, където имам професионален опит с различни регулации, тя също е необходима, за да се гарантира безопасността на хората и спестяванията им. Друг пример - може ли един производител да загуби лиценза си ако се окаже, че произвежда храна, която съдържа опасни вещества, дори и тя да е само в някои стоки? Трети пример е хазарта - искаме ли реклами с хазартна насоченост да циркулират нерегулирани навсякъде?

В годините преди социалните мрежи да станат най-използваното средство за разпространение на всякакъв вид съдържание, интернет доставчиците заедно с някои държавни органи бяха тези, които упражняваха известен конрол върху опасни сайтове, включително такива, които дезинформират по адрес на финансови и други услуги. В същото време, винаги е имало начини да се контролира достъпът до интернет чрез firewalls, IPS/IDS, DNS blacklists и други. Онлайн безопасността смятам, че е напълно легитимна цел, която няма нищо общо с ограничаването на права и свободи защото незаконната дейност не е право по презумпция.

Тук опираме до основният въпрос, който е дали има ли разликата между контролирането на достъпа до определено съдържание и цензурата? Може би разликата е именно в това кой го прави, с каква цел го прави, дали го прави публично и прозрачно, и какво е съдържанието, което ще се цензурира. Също така е важно каква е политическата ситуация, дали има механизъм за преразглеждане и дали се прави с цел безопасност или с цел запазване на власт.

Ето няколко теоритични въпроса, които можем да зададем:
- Цензура ли е когато си пускаме щорите на прозорците, за да не позволяваме съседи да гледат?
- Цензура ли е когато системният администратор или интернет доставчик блокира сайтове с детска порнография или такива, които съдържат опасно съдържание или код?
- Цензура ли е когато маскираме определен тип публична информация, за да предпазим данните на някого?
- Цензура ли е когато блокираме фалшив потребител/профил?
- Цензура ли е когато много потребители докладват определено съдържание като невярно, съдържащо реч на омразата и т.н.?

Идеята е, че когато говорим за потискане или цензуриране на информация или идеи, все пак трябва да се поинтересуваме от подробностите. В свободния свят съществува контролирана цензура, която колкото и да се правим, че я няма, все пак играе своята роля.

Интересен е произходът на думата "цензура", от латински censere, което идва от "оценявам". Според [Уикипедия](https://bg.wikipedia.org/wiki/%D0%A6%D0%B5%D0%BD%D0%B7%D0%BE%D1%80), в Древен Рим цензор е бил римски магистрат, който е имал право да забранява дадени религиозни обреди или прекомерни наслади, вредни за обществения морал или обявени за „неримски“. Дори обикновено се избирали 2ма, които можели да се самоконтролират.

Ако приемем, че журналистиката има ролята на коректив, който трябва да провери преди да пусне една новина, но в същото време живеем във времена, в които онлайн информацията излиза прекалено бързо и често не е обект на качествен журнализъм, как може журналистиката да навакса опровергаването на бързи новини и факти чрез бавните методи на проверката? Ако контролираната цензурата е прекалено опасно за да бъде регламентирана, какви са алтернативите?

Една много интересна алтернатива на цензурата, базирана на медиен одит и серификация, е [Journalism Trust Initiative](https://www.journalismtrustinitiative.org/). Идеята е да се даде гласност и предимство на онлайн медии, които преминат през проверка на съдържанието им, собствеността им, техните журналистически стандарти и етика през група от журналистически организации.

Друга е оказване на влияние върху начинът, по който алгоритмите, които промотират определено съдържание, работят. Например чрез набиращия сила [Акт за цифровите услуги в ЕС](https://commission.europa.eu/strategy-and-policy/priorities-2019-2024/europe-fit-digital-age/digital-services-act-ensuring-safe-and-accountable-online-environment_bg). Вместо да се отстраняват определени новини в социалните мрежи, ще се ограничи тяхното разпространение или показване.

И не на последно място е образованието - чрез създаване образователна инфраструктура по медийна грамотност в училища, институции и прочие.

Вероятно резултатът, ако не се предприеме абсолютно нищо, би бил сходен на това, което виждаме на доста места. Ето един илюстративен пример: ![Първа панелка в София](/parvapanelka01.png)

Аз не съм привърженик на цензурата и по-скоро разглеждам нуждата от регулация като необходим инструмент, който би бил гарант, че мрежата е толкова сигурна и свободна, колкото е създадена да бъде.
