---
title: Деликатните дрехи се перат отделно.
date: Jan 4 2023
---

Чрез метафори ще опитам да обясня една концепция, която е силно противоречива и в същото време доста интересна. Повечето хора, включително и аз, когато чуят цензора, почти инстиктивно я асоциират с медийната свобода и свободата на словото, и знаят, че тя е нещо изключително вредно за обществото. Въпросът е има ли приемливи случеи, в които би имало определена необходимост от нея? Ще се опитам да дам примери за какви са алтернативите, с които аз съм запознат.

Изразявал съм мнението си за определени български интернет сайтове и съм получавал критика и недоверие дали аз конкретно определям кой сайт трябва да бъде блокиран или не. Аз съм с ясното съзнание, че някои хора са скептични и бохеми като цяло, дори и към червения флаг на плажа, независимо, че той има забранителен характен с цел безопасност (има Наредбата за водното спасяване), а други просто изпитват недоверие и имат своите добри аргументи. Но ми се струва, че истинският и далеч по-дълбок въпрос е "Кой трябва да може и как се определя това?"

Конституцията и законодателството в общия случай гарантират свободата на словото и свободата на изразяване. Държави изключения са например Китай, Северна Корея, Куба, Саудитска Арабия и Иран. В повечето други държави свободата на словото и медиите са конституирани, включително и в Русия. Както деликатните дрехи се перат отделно, така и в тези държави съществуват закони, наредби и местни, и международни актове, които надграждат по отношение на определен тип съдържание, което е опасно да бъде "прано" заедно с останалото съдържание. Разбира се подобни законодателни мерки или нормативни актове могат да бъдат и вредни. Примери за това са Малайзия и Русия където медийната критика към правителството не е приета добре. Тук въпросът е обвързан с държавния контрол върху медиите и с лостовете, с които разполага той.

Друга метафора защо някои видове регулации на медиите са необходими може да бъде, че медиите са като силов инструмент. Точно както един чук може да направи една конструкция по здрава или пък да я разбие, така и медиите могат да информират или да заблуждават в зависимост от това как се ползват. В подобни случаи се прилага регулация, без която би имало обществен риск от различни видове вреди. Например, в живите науки и банкирането, където имам професионален опит с различни регулации, тя също е нужна, за да се гарантира безопасността на хората и спестяванията им. Друг пример - може ли един производител да загуби лиценза си ако се окаже, че произвежда храна, която съдържа опасни вещества, дори и тя да е само в някои стоки? Трети пример е хазарта - искаме ли реклами с хазартна насоченост да циркулират нерегулирани навсякъде?

В годините преди социалните мрежи да станат най-използваното средство за разпространение на всякакъв вид съдържание, интернет доставчиците заедно с някои държавни органи бяха тези, които упражняваха известен конрол до опасни сайтове, включително такива, които дезинформират по адрес на финансови и други услуги. В същото време, винаги е имало начини да се филтрира достъпът до интернет от компании, публични места и дори вкъщи. Онлайн безопасността е напълно легитимна цел, която няма нищо общо с ограничаването на права и свободи.

Тук опираме до въпроса има ли разликата между контролирането на достъпа до определено съдържание и цензурата? Може би разликата е именно в това кой го прави, с каква цел го прави, дали го прави публично и прозрачно, и какво е съдържанието, което ще се цензурира. Също така е важно каква е политическата ситуация, дали има механизъм за преразглеждане и дали се прави с цел безопасност или с цел запазване на власт.

Ето няколко теоритични въпроса, които можем да зададем:
- Цензура ли е когато си пускаме щорите на прозорците за да не позволяваме съседи да гледат?
- Цензура ли е когато системният администратор или интернет доставчик блокира сайтове с детска порнография или такива, които съдържат опасно съдържание или код?
- Цензура ли е когато маскираме определен тип публична информация, за да предпазим данните на някого?
- Цензура ли е когато блокираме фалшив потребител/профил?
- Цензура ли е когато много потребители докладват определено съдържание като невярно, съдържащо реч на омразата и т.н.?

Идеята е, че когато говорим за потискане или цензуриране на информация или идеи, все пак трябва да се поинтересуваме от подробностите, за да разберем дали говорим за цензура или не, и дали тя е нужна. Дори и в свободния свят съществува контролирана цензура, която колкото и да се правим, че я няма, все пак играе своята роля.

Интересен е произходът на думата "цензура", от латински censere, което идва от "оценявам". Според Уикипедия, в Древен Рим цензор е бил римски магистрат, който е имал право да забранява дадени религиозни обреди или прекомерни наслади, вредни за обществения морал или обявени за „неримски“. Дори обикновено се избирали 2ма, които можели да се самоконтролират.

Ако приемем, че журналистиката има ролята на коректив, който трябва да провери преди да пусне една новина, но в същото време живеем във времена, в които онлайн информацията излиза прекалено бързо и често не е обект на качествен журнализъм, как може журналистиката да навакса опровергаването на бързи новини и факти чрез бавните методи на проверката? Какви са алтернативите на контролираната цензура?

Една много интересна алтернатива на цензурата, базирана на медиен одит и серификация, е https://www.journalismtrustinitiative.org/. Идеята е да се даде гласност и предимство на онлайн медии, които преминат през проверка на съдържанието им, собствеността им, техните журналистически стандарти и етика през група от журналистически организации.

Друга е оказване на влияние върху начинът, по който алгоритмите, които промотират определено съдържание, работят. Например чрез набиращия сила Акт за цифровите услуги в ЕС. Вместо да се отстраняват определени новини в социалните мрежи, ще се ограничи тяхното разпространение.

Чрез курсове по медийна грамотност.
